---
title: "PROPARK ADVENTURE 2015"
header:
  image: /assets/images/propark-adventure/DSC_3550.jpg
  caption: "Photo credit: Radu Diaconescu"
tags: 
  - outdoor
gallery1:
  - url: /assets/images/propark-adventure/DSC_3340.jpg
    image_path: /assets/images/propark-adventure/DSC_3340.jpg
    alt: ""
gallery2:
  - url: /assets/images/propark-adventure/11411882_946694302048991_1108462652118159120_o.jpg
    image_path: /assets/images/propark-adventure/11411882_946694302048991_1108462652118159120_o.jpg
    alt: ""
gallery3:
  - url: /assets/images/propark-adventure/11402467_946696098715478_5185723933939333850_o.jpg
    image_path: /assets/images/propark-adventure/11402467_946696098715478_5185723933939333850_o.jpg
    alt: ""
gallery4:
  - url: /assets/images/propark-adventure/DSC_3428.jpg
    image_path: /assets/images/propark-adventure/DSC_3428.jpg
    alt: ""
gallery5:
  - url: /assets/images/propark-adventure/1511590_10206027364835595_3388056667934885841_o.jpg
    image_path: /assets/images/propark-adventure/1511590_10206027364835595_3388056667934885841_o.jpg
    alt: ""
gallery6:
  - url: /assets/images/propark-adventure/11406923_944183758966712_1843567158965203730_n.jpg
    image_path: /assets/images/propark-adventure/11406923_944183758966712_1843567158965203730_n.jpg
    alt: ""
gallery7:
  - url: /assets/images/propark-adventure/11411743_946697565381998_8507805513259298151_o.jpg
    image_path: /assets/images/propark-adventure/11411743_946697565381998_8507805513259298151_o.jpg
    alt: ""
gallery8:
  - url: /assets/images/propark-adventure/DSC_3552.jpg
    image_path: /assets/images/propark-adventure/DSC_3552.jpg
    alt: ""
gallery9:
  - url: /assets/images/propark-adventure/DSC_3559.jpg
    image_path: /assets/images/propark-adventure/DSC_3559.jpg
    alt: ""
gallery10:
  - url: /assets/images/propark-adventure/11096586_946701138714974_5469564339997182338_o.jpg
    image_path: /assets/images/propark-adventure/11096586_946701138714974_5469564339997182338_o.jpg
    alt: ""
gallery11:
  - url: /assets/images/propark-adventure/11392878_946700718715016_3873290806479558968_o.jpg
    image_path: /assets/images/propark-adventure/11392878_946700718715016_3873290806479558968_o.jpg
    alt: ""
gallery12:
  - url: /assets/images/propark-adventure/DSC_3916.jpg
    image_path: /assets/images/propark-adventure/DSC_3916.jpg
    alt: ""
gallery13:
  - url: /assets/images/propark-adventure/capture81.png
    image_path: /assets/images/propark-adventure/capture81.png
    alt: ""
gallery14:
  - url: /assets/images/propark-adventure/DSC_3955.jpg
    image_path: /assets/images/propark-adventure/DSC_3955.jpg
    alt: ""
gallery15:
  - url: /assets/images/propark-adventure/10257572_946703305381424_496377924981176847_o.jpg
    image_path: /assets/images/propark-adventure/10257572_946703305381424_496377924981176847_o.jpg
    alt: ""
gallery16:
  - url: /assets/images/propark-adventure/capture4.png
    image_path: /assets/images/propark-adventure/capture4.png
    alt: ""
gallery17:
  - url: /assets/images/propark-adventure/DSC_4015.jpg
    image_path: /assets/images/propark-adventure/DSC_4015.jpg
    alt: ""
gallery18:
  - url: /assets/images/propark-adventure/11334229_10206027345435110_6321132638313981399_o.jpg
    image_path: /assets/images/propark-adventure/11334229_10206027345435110_6321132638313981399_o.jpg
    alt: ""
gallery19:
  - url: /assets/images/propark-adventure/DSC_4026.jpg
    image_path: /assets/images/propark-adventure/DSC_4026.jpg
    alt: ""
gallery20:
  - url: /assets/images/propark-adventure/capture9.png
    image_path: /assets/images/propark-adventure/capture9.png
    alt: ""
gallery21:
  - url: /assets/images/propark-adventure/11391116_1023741597643532_3453409163951087431_n.jpg
    image_path: /assets/images/propark-adventure/11391116_1023741597643532_3453409163951087431_n.jpg
    alt: ""
gallery22:
  - url: /assets/images/propark-adventure/1533925_840774519292150_1645580057994265339_n.jpg
    image_path: /assets/images/propark-adventure/1533925_840774519292150_1645580057994265339_n.jpg
    alt: ""
gallery23:
  - url: /assets/images/propark-adventure/11336886_10206027986091126_3007249945318780113_o.jpg
    image_path: /assets/images/propark-adventure/11336886_10206027986091126_3007249945318780113_o.jpg
    alt: ""
gallery24:
  - url: /assets/images/propark-adventure/DSC_4441.jpg
    image_path: /assets/images/propark-adventure/DSC_4441.jpg
    alt: ""
gallery25:
  - url: /assets/images/propark-adventure/DSC_4548.jpg
    image_path: /assets/images/propark-adventure/DSC_4548.jpg
    alt: ""
---

> If you want to go fast, go alone. But if you want to go far, go together.

*Grădina Zmeilor*, aceștia am fost noi la Propark Adventure: Tavi, Alex, Adelin și eu (Laura).

Ne trezim în dimineața concursului cu puțin timp înainte de start. Nu sunt multe de făcut. Discutasem de cu seară cam ce trasee vom alege de la un punct la altul și cam ce ne luăm de mâncare în prima parte a traseului.

Ca o paranteză, Propark Adventure e o competiţie cu caracter montan ce înglobează mai multe probe: alergare montană, ciclism montan, orientare sportivă, canoe / plută, probe pe coardă, speologie şi alte probe surpriză.

Secţiunea Eco Challenge reprezintă tura lungă a traseului, cu o distanţă aproximată între 180-250 km şi timp limită de 50 ore. Harta cu punctele de control ce trebuie atinse este înmânată participanţilor cu numai 12 ore înainte de start, iar traseul nu este impus, fiecare echipă fiind liberă să îşi aleagă potecile pe care să ajungă la destinaţii. Echipele sunt formate din 4 persoane, minim o fată. Mai multe detalii pe <http://propark-adventure.ro/> .

{% include gallery id="gallery1" %}

După ce ne dezmeticim puţin, mâncăm, mai aruncăm fiecare câte ceva în sacul pe care organizatorii îl duc în postul 7 (tranziție de la bike la trekking) și mergem către start.

{% include gallery id="gallery2" %}

Începe numărătoarea inversă şi pornim spre punctul 1 din 17: Rudăriţa.

Nimeni nu se grăbeşte, mă simt ca şi cum am fi plecat un grup mare într-o plimbare. Tavi pare totuşi grăbit, ne lasă în spate, dar nu pedalez să îl ajung, prefer să merg într-un ritm cât mai confortabil la începutul cursei. Mă cam aşteptam ca el să o ia înainte; am ieşit o dată împreună şi am observat că nu rămânea în ritmul prietenei lui, prefera să stea mult în faţa ei, deşi fata poate avea nevoie să nu rămână singură în spate.

Adelin are grijă şi îmi reaminteşte să merg în ritmul meu, să nu mă obosesc deloc. Alex stă mereu în spatele meu, ştie că îmi e mai uşor psihic când nu sunt ultima.

Aproape de Rudăriţa ne mai depăşeşte lumea, şi încep să mă întreb dacă mai suntem în primele 5 echipe din cele 11 care am luat startul. Voiam să fim în primele 5 pentru că de la Rudăriţa primele echipe plecau mai departe, în trekking, către lacul Pecineagu și apoi se întorceau la proba de orientare, iar ultimele echipe rămâneau să facă orientarea la Rudăriţa și apoi plecau la lac. Asta se întampla din cauză că la lac erau caiace pentru maxim 5 echipe.

Chiar înainte să ajungem în CP 1 trecem peste un pod care cotea la stânga, iar eu mă uit în spate şi nu mai văd pe nimeni. Oare chiar am ajuns printre ultimii? Ăsta a fost sentimentul predominant pentru mine în primele două treimi ale cursei: că suntem ultimii. Deseori în această competiţie ne-am lungit traseul, ne-am mai şi rătăcit de multe ori, aşa că atunci când ajungeam într-un post aşteptam să ni se spună că suntem ultimii. Dar totuşi de fiecare dată s-au găsit alţii care să fie mai ghinionişti decât noi.

În CP1 am ajuns, pare-se, primele 4 echipe cam în acelaşi timp.

{% include gallery id="gallery3" %}

De acolo trebuia să mergem pe jos până la lacul Pecineagu.

{% include gallery id="gallery4" %}

Am mers împreună cu Vulcanii Noroioşi (*Andrei Ţale, Daniel Roşioru, Silvia Dinu, Daniel Florea*) până la proba respectivă. Îmi venea să alerg pe poteci, măcar la vale, dar Adelin nu mă lasă. Pe de altă parte, nici eu nu voiam să mergem în faţa celor din Vulcanii Noroioşi, pentru că ei ştiau bine traseul şi preferam să mergem la sigur, mai ales că noi nu aveam GPS şi ne era mai greu dacă ne rătăceam.

{% include gallery id="gallery5" %}

Ajunşi la caiace, ne urcăm în ele şi începem să vâslim. Eu cu Alex ne prindem repede cum să ne menţinem o direcţie şi stăm aproape de Vulcanii Noroioşi care erau pregătiţi şi pentru proba aceasta, experimentaseră în Deltă.

Îmi întoc capul să văd ce fac băieţii noştri, Tav şi Adelin şi… rămân blocată. Ei nu înaintaseră deloc, se învârteau în cerc! Îi spun lui Alex să ne oprim să îi aşteptăm, dar nu vrea, îmi spune că nu avem ce să le facem, că trebuie să se descurce şi ei. Rămân cu un gol în stomac că îi părăsim aşa şi sper să se prindă şi ei mai repede cum se face. Continui cu Alex şi ajungem la Mişa care ne face poze şi ne felicită.

{% include gallery id="gallery6" %}

De acolo întoarcem caiacul şi… băieţii nu se văd deloc. În schimb, vreo 2 echipe veneau deja spre noi. Unii au fost mai inteligenţi, si-au legat caicele unul de celălalt, iar cei mai puternici vâsleau. Noi vedem apoi cum Tav şi Adelin înaintează greu, nereuşind să comunice unul cu celălalt pentru a menţine direcţia. Ajungem lângă ei şi le explicăm cum am făcut noi. Se creează o mică tensiune, băieţii sunt puţin nervoşi, iar Alex strigă la ei.

Se prind în cele din urmă şi înaintează către Mişa, iar noi rămânem opriţi să îi aşteptăm, nu voiam să îi lăsăm iar singuri. Dar băieţii, după ce au prins mişcarea, au început să aibă şi viteză. Forţa mea cu a lui Alex nu se compara cu forţa lui Tav cu Adelin, aşa că ei ne-au depăşit şi au ajuns cu vreo 2 minute înaintea noastră pe uscat.

{% include gallery id="gallery7" %}

Şi eu eram cam supărată că am pierdut aşa mult timp acolo, Vulcanii Noroioşi terminaseră cu 9 minute înaintea noastră, iar, pe deasupra, ne-au întrecut şi Valea Rea şi Buila Vânturariţa.

Plus că eram udă toată de la apa care mai intra în caiac atunci când vâsleam. Pantofi uzi, tricou ud, chiloţi uzi. Mă luase puţin frigul, dar urma partea de trekking înapoi către Rudăriţa.

### *Nimic nu e ceea ce pare.*

Până la Rudăriţa am depăşit echipele Valea Rea şi Buila Vânturariţa. La Rudărița ne aştepta proba surpriză, înainte de cea de orientare. Nu ştiam ce este, dar i-am văzut pe cei de la Vulcanii Noroioşi că se uitau la copacii şi la boscheţii din jur. Roşioru ne-a spus câteva vorbe: *nimic nu e ceea ce pare*.

{% include gallery id="gallery8" %}

Se pare că aveam de găsit vreo 8 tipuri de plante, iar multe semănau între ele şi le mai încurcam. Fiecare plantă negăsită ne costa 5 minute penalizare. Când mi-am dat seama că e posibil să ne ia mai mult timp să găsim fagul şi scoruşul decât să acceptăm minutele de penalizare, le-am propus băieţilor să ne oprim din căutări.

Am aflat după că Vulcanii Noroioşi aveau lipsă exact aceleaşi plante ca şi noi, doar o singură echipă din cele prezente cu noi a reuşit să le găsească pe toate: Valea Rea.

{% include gallery id="gallery9" %}

Apoi a urmat, în acelaşi punct, orientarea pe viză. Aveam un cartonaş cu 9 puncte. Pentru fiecare punct era trecut un număr de grade şi un număr de paşi. Ce trebuia sa faci era să îţi foloseşti busola (capabilă să stabilească un azimut) pentru a ajunge la toate punctele şi să marchezi cu markerul găsit la punct, pe cartonaşul primit.

De acolo am plecat înapoi la tabăra de bază, în Plaiul Foii, unde am stat ceva timp pentru a mânca. Am plecat înaintea Vulcanilor Noroioşi care, cum era de aşteptat, ne-au prins din urmă împreună cu o altă echipă când noi ne-am oprit la izvor să luăm apă. Ei au continuat către asfalt, curând noi am făcut stânga, şi ne-am continuat aventura pe drumuri de pădure, nimerind din prima drumul care părea ca ne scoate la ieşirea din Poiana Mărului. Am avut si push-bike acolo, dar şi o coborâre foarte frumoasă printre curţile sătenilor. Am continuat din Poiana Mărului pe asfalt şi am ajuns undeva după Paltin, la proba de tir cu arcul, unde erau deja Grind, Vulcanii Noroioşi şi Valea Rea.

Aici aveam de aşteptat o oră pentru că una dintre cele 5 echipe care au plecat către proba cu caiacul s-au rătăcit, iar din această cauză o altă echipă din a doua rundă a fost nevoită să aştepte o oră pentru a putea da proba pe lac.

Pentru a fi corecţi, cu toţii trebuia să stăm o oră în primul punct în care ajungeam, acesta fiind în cazul nostru CP4.

Aici deci am stat mult timp, am mâncat, ne-am odihnit împreună cu celelalte echipe, parcă eram la picnic.

{% include gallery id="gallery10" %}

La proba de tir cu arcul trebuia să acumulăm 200 de puncte. În cazul în care nu reuşeam cu numărul de săgeţi primite de fiecare, trebuia să stăm echivalentul punctelor necesare până la 200, în minute. Dar toate echipele au reuşit să strângă punctajul necesar.

{% include gallery id="gallery11" %}

Şi, deşi Vulcanii Noroioşi au ajuns înaintea celor de la Valea Rea, au fost informaţi că pleacă după ei. Cu minute bune. Ceva nu părea în regulă. Andrei Ţale încerca să înţeleagă de ce. După mult timp în care Vulcanii Noroioşi au fost în discuţii cu voluntarii de acolo, se pare că aveau dreptate şi voluntarii greşiseră calculele. Asta însă i-a costat pe Vulcanii Noroioşi, ei uitând să îşi recupereze foaia pentru vizele din punctele de control. Am încercat să-i sunăm și să le spunem, dar nu au răspuns la telefon. Voluntarii au vrut să meargă să le înapoieze fişa şi am fost surprinsă să-l aud pe unul din coechipierii mei că nu este de acord cu asta. Din fericire am plecat şi noi imediat spre următorul CP, la Dumbrăviţa.

### *Nu mai am harta!!*

Ca şi până la Paltin, unii au ales asfaltul în continuare, noi am mers prin pădure. Am încercat să tot consultăm harta ca să ne dăm seama unde suntem și ce poteci să alegem la bifurcații, însă tot ne-am rătăcit. Se apropia seara și nici noi nu mai eram așa fresh. Adelin scoate iar harta pentru a o consulta (el era cel care avea responsabilitatea să care harta) și ne uităm cu toții pe ea încercând să ne prindem unde suntem. Deodată Adelin își duce o mână la spatele rucsacului și ridică speriat privirea, cu niște ochi mari, spre mine, spunându-ne “Nu mai am harta!!” . Săracul de el, oboseala începea să se simtă, a avut un moment în care se pierduse. Ne-am amuzat cu toţii la faza asta :blush: . Si, deşi mă îngrijorasem puţin pentru Adelin de la întâmplarea cu harta, până la final el s-a dovedit a fi cel mai puternic fizic, dintre noi toţi.

{% include gallery id="gallery12" %}

Am continuat în direcția proastă şi, mergând ceva vreme peste copaci căzuţi pe poteci uitate, am ajuns până la poalele Măgurei pe unde a trebuit să facem push bike serios pentru a reuşi să ajungem într-o potecă ce ne-a scos în forestier şi apoi în DN. Imediat din DN am găsit drumul de căruţe către Dumbrăviţa.

{% include gallery id="gallery13" %}

{% include gallery id="gallery14" %}

Se vedea aşa frumos satul în care am crescut! Abia așteptam să intru în sat și să mă văd cu lumea de acolo. Ştiam că ai mei ne vor aştepta în centru, să ne susţină şi să ne aducă orice am avea nevoie. La fel ca şi organizatorii, şi noi am fost optimişti la estimarea timpului. Credeam că ajungem la prânz în Dumbrăviţa şi deja era aproape 8.

Mi-era tare poftă de compot şi asta am rugat-o pe mama să ne aducă. Dar era a venit pregătită şi cu punguţe cu sandvişuri pentru fiecare şi cu câte un măr. Bunicii mei nu ştiau ce să ne mai dea, cred ca de mult nu au mai văzut oameni aşa înfometaţi şi însetaţi. După ce ne-am ospătat, când să plecăm, apare echipa Valea Rea. Credeam că sunt cu mult în faţă după cât am bălăurit noi, dar se pare că şi ei au avut ceva probleme, nimerind într-un depozit de armament şi sărind garduri de 3 metri!

Am plecat împreună cu ei către proba de tăiat lemne cu joagărul. Acolo ei au terminat mai repede, bineînţeles că ni se părea că noi primim lemne mai groase şi că joagărul nostru taie mai prost :blush: .

Plecăm către Cetatea Crizbavului.

{% include gallery id="gallery15" %}

Deși planuisem să trecem prin Cutuș, că părea mai scurt drumul, am renunțat la idee și am intrat pe un forestier direct din Crizbav. Proastă decizie. Am pedalat și am pedalat și am pedalat… și parcă nu ne mai apropiam deloc. La un moment dat vedem 4 bicicliști că vin din sens opus către noi: Buila Vânturarița. Ori noi mergeam prost, ori ei. Așa că ei au schimbat sensul de mers și după încă o scurtă rătăcire împreună cu ei, am dat de drumul bun. Eram deasupra Cutușului și din sat tocmai terminau urcarea încă 4 “licurici”. Era echipa Munții Țarcu.

{% include gallery id="gallery16" %}

Acel forestier către Cetatea Crizbavului a fost cel mai urât din toată cursa. Se înnoptase și noi nu mai ajungeam odată. Începuse o urcare mai înclinată și Munții Țarcu ne-au întrecut. M-am uitat la fată când au trecut pe lângă noi. Se uita înainte, cu o privire fixă, goală. Dar atât de goală, că m-a speriat puțin. Se vedea că era pe pilot automat.

{% include gallery id="gallery17" %}

Tavi se ducea iar în față, nici nu-l mai vedeam, dar, deși mă deranja, încercam să mă gândesc că nu contează. Măcar Adelin și Alex erau lângă mine și era ok să-i știu acolo. Dar parcă nu se mai termina odata drumul ăla. Începeam să îl urăsc, să vreau să ajung odată la cetate! Colac peste pupăză, mi s-a terminat și bateria de la farul de bicicletă, iar frontala o aveam în sac, mă aştepta la CP7. Că am zis ca eu am far, nu m-am gândit că bateriile se consumă. Aşa e când n-ai experienţă. La un moment dat m-am oprit și le-am spus băieților că eu am nevoie să mănânc.

După ce am terminat un baton cu cereale am pornit iar la drum și în scurt timp am ajuns.

Am început să coborâm pe lângă biciclete, iar Valea Rea urca, tocmai terminaseră proba de rapel. Voiam să termin odată cu cetatea aia, așa că nici nu m-am mai uitat în stânga și-n dreapta, m-am dus direct spre voluntarii de pe stâncă, traversând pe un pod ce părea cam îngust şi parcă se vedea și o scândură lipsă. Dar nu mai conta la ora respectivă cum arata podul, oricum ştiam că trebuie să ajung pe partea cealaltă, nesiguranţa nu m-ar fi ajutat aici. Era noapte, deci oricum nu se vedea prea mult pe lângă pod.

{% include gallery id="gallery18" %}

Când eram pe la mijlocul podului, au strigat voluntarii să ocolesc printr-o parte, dar deja era prea târziu, n-avea nici un rost să mă întoc din drum. Abia când am ajuns pe pământ m-am uitat în spate, la coechipierii mei, și am văzut ditai prăpastia ce era sub podul de scândurele pe care am trecut. Pod care nu avea nici bare de-a lungul lui, de care să te ții!

Alex a ocolit frumos podul și am ajuns la voluntari. M-au echipat pentru coborâre și i-am dat drumul în jos, fără nici un chef de rapel. Cobor și cobor și cobor… parcă nici ăsta nu se mai termina odată! Mă uit pentru prima dată să văd cât mai am și îmi dau seama că pământul e încă departe! Încerc să cobor mai repede și într-un final plecăm și de acolo. Era deja 23:35.

{% include gallery id="gallery19" %}

Următorul punct era în Pădurea Bogății. Am pornit prin pădure și am continuat pe marcaj cruce albastră. Era nasol terenul, în pantă (coborâre) și cu multi copăcei căzuți și nu puteam merge decât pe lângă bicicletă. Nici nu mai aveam lumină și stăteam între Adelin și Alex, ca să văd și eu ceva din potecă. Eram sigură că iar am pornit pe cel mai neprietenos drum și abia așteptam să ne spună Tavi, care ne conducea, că am dat în forestierul mult așteptat! Într-un final ajungem și acolo şi îi dam bătaie pe DN.

Adelin vrea să mă ajute pe serpentine şi Alex ne leagă, făcând un nod, un 8 *prin urmărire*. Adelin porneşte, pedalez şi eu uşor şi… îi lăsăm pe băieţi în urmă. Ne mai oprim, îi aşteptăm, şi imediat ajungem la punctul de control 7 unde era un foc fain şi voie bună. Acolo ne întâlnim și cu Valea Rea care ne-au spus că și ei tot pe cruce albastră au coborât și că alt drum nu prea era.

Noi mâncăm ceva și stăm puțin la foc, în timp ce Valea Rea se pregătește de plecare.

A fost ultima dată când i-am mai văzut în concurs.

La noi a urmat o noapte grea. Am plecat în proba de trekking către Peștera Hoților. Era trecut de 2 noaptea.

Am pornit bine, spre est, apoi în nord, și ușor către vest, după cum ducea poteca. Dar fiind noapte, obosiți, probabil am ratat o cărare spre dreapta și ne-am dus muuuult spre vest, până începusem să auzim iar mașinile din DN. Atunci s-a prins Tavi că nu-i a bună şi a scos busola.

{% include gallery id="gallery20" %}

Eu habar nu aveam de traseu, lăsasem totul pe săracii băieți de când am plecat în trekking, mergeam aproape cu ochii închiși. Pentru mine cel mai greu e între 2-5 noaptea. Abia rezist să nu adorm. Profitam de fiecare moment în care băieţii încercau să se mai orienteze, mă aşezam în fund pe pământ, cu genunchii la piept şi capul pe mâini, şi închideam ochii. Dacă până atunci Adelin mă tot întreba cum mă simt și știa că sunt bine, acum nu mă mai întreba, știa că-mi e somn și că mi-ar prinde bine să mă odihnesc. Dar s-a gândit Alex să mă întrebe, sigur și el voia să ne oprim și probabil voia ca altcineva să propună asta, nu el. Dar nu ne-am oprit. Nu încă, mai puteam duce. Și am tot dus, am urcat un ditai dealul și am ajuns, spunea Tavi atunci, în noapte, pe ceva ce părea un vârf izolat. Consultă harta și busola și ne arată un alt deal din depărtare unde ar fi trebuit noi de fapt să fim. Încearcă să descopere cum să mergem într-acolo, dar era prea greu, nu vedea cum și eram super obosiți. Mă ofticam că nu am dormit bine în săptămâna dinaintea concursului. Câte 6 ore de somn pe noapte în săptămâna dinainte de Propark nu sunt suficiente.

Așa că tot ce am mai putut face atunci a fost să ne punem să dormim. O jumătate de oră. Eu m-am pus între Tav și Alex și ne-am învelit în folia de supraviețuire. Ce bine că o aveam la noi! Îmi era puțin frig și vântul bătea ușor, dar era acceptabil. Cred ca am adormit instant. Când m-am trezit era dimineață, soarele se ridica deja pe cer. Adelin ne trezea ca să plecăm. L-am întrebat cât am dormit. Răspunde că o oră și jumătate. Şi în gând mi-am spus *Câââââât???? Nu trebuia doar 30 de minute?* Se pare că Adelin a vrut să ne trezească după 30 de minute, dar Alex i-a spus că mai vrea să doarmă, și cum somnul era așa de dulce, Adelin a fost îngăduitor și nu ne-a mai trezit. Dar tot mi se părea prea mult o oră și jumătate. Măcar dacă era o oră numai și tot era bine.

Tavi găsește imediat cum să ne scoată de acolo fără să urcăm și coborâm prea mult și ajungem pe drumul bun. Nu pentru prea mult timp, că iar luam o decizie proastă și facem o buclă măricică. Tav și Alex încep să aibă dureri de genunchi. Amândoi au bețe, nu stim ce putem face mai mult. Nu aveam nici unguent, nici pastile antiinflamatoare. Tav nu se vaită, merge mai bine, dar Alex abia se mişcă. E nervos, că-l doare, și ți-e și teamă să-i spui ceva ca să nu se enerveze mai tare. Adelin nu înţelege și încearcă să țină un ritm bun. Îl întreabă pe Alex dacă chiar așa de tare îl doare și când Alex îi spune că da, Adelin îi zice că… *e doar un genunchi*. Cumva că nu e mare lucru. Simt că începe să fie cam greu cu echipa. Adelin vrea să se grăbească și băieții au dureri. Și mie îmi venea să alerg după Adelin, dar nu puteam să îi las pe băieți. Așa că rămân în spatele lui Alex ca să îl susțin și încerc să deschid un subiect de discuție ca să mai uite de durere. Alex nu mai poate de durere și se oprește o dată nervos, înfige bățul cu putere în pământ și zbiară. Eu rămân fără cuvinte. Îmi pare tare rău pentru el și vreau să își revină.

Ajungem la Peștera Hoților oarecum despărțiți, Adelin o luase de unul singur pe altă parte, dar înainte de peșteră ne-am reunit. Acolo intrăm prin niște locuri strâmte, dar ieșim repede. Alex primește o pastilă puternică antiinflamatoare, iar eu cu Tavi facem puzzle-ul, task surpriză primit. M-a bucurat să aud de puzzle, îmi plac jocurile ăstea și m-am mai relaxat puțin.

{% include gallery id="gallery21" %}

Plecăm spre Racoș, unde la Olt aveam proba pe coardă. Mă uit pe hartă și văd că de aici e simplu, ținem drumul spre nord și ajungem direct la Olt.

Mergem foarte încet, băieții încă mai au dureri, iar eu o sun pe mama şi pe Mădă cărora le spun că eu cred că vom abandona în curând. Și chiar asta credeam. Mai aveam mai bine de jumatate din cursă de făcut și noi abia mergeam. Îl întrebam pe Alex pe unde să facem traseul când ne luăm bicicletele și evita să vorbească despre asta, spunea să ajungem întai la punctul de tranziție. Era clar că și el se gândea că vom mai merge cel mult până înapoi la biciclete.

Adelin era cel mai *în priză*. Deși fizic încă era foarte bine, nu putea înțelege prin ce trec cei 2 colegi ai noștri. El avea un singur scop și părea că nu vede, nu simte, nimic pe lângă.

Ajungem aproape de Olt și băieții întreabă de Racoș, iar o doamnă ne îndrumă spre stânga. Mergem ce mergem, vreo 15 minute, și îmi aduc aminte că punctul de pe hartă era în linie dreaptă în sus, ce căutăm în stânga? Îi cer harta lui Adelin și se enervează, îmi spune că i-o cer de prea multe ori, că pierdem prea mult timp să ne uităm pe hartă, și că e bine cum mergem. Insist și mi-o dă, supărat că iar pierdem timp. Îi arăt că punctul e fix unde am cotit noi la stânga și îi cam pică fața. Nu îmi spune nimic pe moment, doar îl strigă pe Tavi să se oprească și să vină înapoi.

Ne e ciudă la toți că iar am mers în plus. A fost o jumătate de oră pierdută: 15 minute dus, 15 întors. Ajungem la Olt și aflăm că echipele dinainte tocmai au plecat. Trece Alex pe coardă, apoi eu care abia ajung să mă ţin de coarda de sus, Tav și Adelin.

{% include gallery id="gallery22" %}

### *Scopul nostru de acum înainte este să nu ne mai rătăcim*

Mâncăm ceva și ne urnim iar. Continuăm pe asfalt ca să ajungem în Racoș la vulcan, cel mai nordic punct din traseul nostru. Este extrem de cald și îmi pun buff-ul pe cap doar ca să nu mai simt cum îmi arde părul. Tav încă e supărat că pierdem atâta timp din cauza rătăcirilor și spune că *scopul nostru de acum înainte este să nu ne mai rătăcim*. M-am bucurat mult să-l aud spunând asta. Era exact ceea ce aveam nevoie – să nu ne mai rătăcim. Am ajuns la vulcan și acolo am aflat că trebuie să căutăm cuie, așa că am mers toți 4 să le luăm din locurile indicate.

{% include gallery id="gallery23" %}

Voluntarii de acolo sunt foarte draguți și ne încurajează, ne spun că noi chiar părem o echipă adevărată, că facem totul împreună, și că cei de dinainte erau cam dezbinați. Asta ne-a facut să ne simțim mândri, puternici împreună și am pornit mai departe cu cuiele găsite. Trebuia să ajungem la școală. Ne oprim la o fântână din sat și ne umplem bidoanele, ne spălăm pe față. Apoi, înainte să ajungem la școală intrăm și la magazin să ne mai luăm câte ceva de mâncare, înghețată și cola. Adelin nu are răbdare să intre în magazin și ne așteaptă afară. A aflat că echipele din față sunt aproape și vrea să le prindem din urmă. Pentru noi, ceilalți 3, locul chiar nu conta. Dacă era să mergem ok, foarte bine, dacă ieșim după podium, asta este. Dar aveam impresia că Adelin plecase de la start cu gândul la podium. Prea încerca să tragă când afla că avem echipe la distanță mică în față.

E coadă la magazin, dar într-un final plătesc și ies, nerăbdătoare să beau o gură de suc și să gust înghețata. Dar nu apuc să fac câțiva pași afară că Adelin mă și zorește: *Mergem?* Atunci m-am supărat. L-am întrebat răspicat, enervată, dacă mă lasă și pe mine să beau o gură de suc. Bineînțeles că era retorică întrebarea. Trebuia să mă lase. Altfel nu-mi e bine. Și nici eu nu voiam să pierd timp. Aveam nevoie doar de 2 minute să mă hidratez și să mai înfulec ceva. Termin cu toate și plecăm. Era ciudat că ne „certasem”. E mult spus „certat”, că fiecare a zis câte o propoziție, dar era o tensiune în aer care nu-mi plăcea. Am simţit nevoia să discut cu el despre asta, l-am rugat să nu se supere, dar că abia ieșisem din magazin, nu puteam pleca în secunda 2. A înțeles și tensiunea a dispărut. Ajunși la școală, am făcut căsuța pentru păsări și am plecat spre punctul mut.

Am ajuns uşor la el, era pe dealul din faţă. Era bine că Alex nu se mai strâmba când călca, deci nu mai avea aşa dureri, iar la copacul acela care reprezenta punctul mut Tavi a luat harta şi busola, mi-a dat mie beţele şi atunci a devenit pentru mine căpitanul echipei.

Ne-a ghidat ireproşabil, se focusa doar pe direcţia în care mergeam, era cu ochii în jur, în busolă şi în hartă, doar din când în când mai scotea câte un cuvânt, de fiecare dată întrebând *Ia zi, Alex, la ce altitudine suntem?*, după care îşi afunda iar ochii în hartă şi ne confirma că suntem bine. Băiatul ăsta a fost fantastic.

Am continuat într-un ritm bun, dar iar ni se face foame şi ne oprim pentru câteva minute să mâncăm ceva. Mai erau vreo 2 banane care începeau deja să arate rău, şi Adelin îmi cere şi el una. I-o întind pe cea mai frumoasă şi vreau să o desfac pentru mine pe cea neagră. Adelin aproape că strigă la mine întrebându-mă ce fac. Nu înţeleg şi îmi cere banana, întinzându-mi-o pe cea bună, spunându-mi: *Cum să o mănânci tu pe aia naşpa?* Încă avea grijă de mine, dragul de el.

### *Nu ne mai putem întoarce acum, trebuie să continuăm.*

Terminăm cu masa şi ne întoarcem la pas, dând imediat de nişte oameni lungiţi pe jos, care se odihneau, iar unul statea în picioare lângă ei, cu mâinile încrucişate la piept, părea că îi păzeşte. Era echipa Munţii Ţarcu, din nou. I-am salutat şi am plecat mai departe. Nu mergem mult şi apar în spatele nostru. Îi conducea un bărbat cu paşi siguri, care ţinea GPS-ul în mână şi avea o direcţie fixă. Nu i-am urmărit, ci am continuat cu Tavi şi am ajuns într-o zonă cu o grămadă de copaci căzuţi, unii peste alţii, de treceai de unul, dădeai de altul, şi tot aşa. Adelin e agitat că am fost întrecuţi iar, iar lui Alex şi Tavi le puteai citi în ochi că regretă şi ei drumul ales de data asta. Adelin începe să ne spună că ne-a zis el să o luăm pe dincolo, ca uite ce este aici, că uite cât de greu trecem, că uite câţi copaci, că uite ce bălării, că… *Adelin, crezi că vom merge mai bine dacă se continuă discuţia asta?, îi spun. Nu, dar uită-te şi tu, măi Laura, pe unde am ajuns noi acum… , răspunde el. Şi crezi că ne e mai uşor dacă insistăm asupra subiectului ăstuia? Nu ne mai putem întoarce acum, trebuie să continuăm.*

Ieşim din bălării şi îi vedem pe cei din Munţii Ţarcu mult în faţă. Încercăm să ţinem ritmul, ca să vedem pe unde merg ei, însă după un timp îi pierdem. Şi ei par să se grăbească pentru a nu-i ajunge noi din urmă.

Se lasă seara şi dăm în drumul pe care ne-am dus către Peştera Hoţilor. Aprindem frontalele, suntem aproape de punctul 14, cel de tranziţie la bicicletă. După mult mers prin pădure după Tav al nostru, dăm într-un forestier mult aşteptat. Acesta iese direct în DN, dar băieţii vor să mai tăiem puţin din traseu, să nu ajungem în DN. Aşa facem, dar Tav nu îmi pare sigur de fiecare pas făcut, ajungem la un râu şi mă cam chinui să merg pe malul lui. Mă gândesc ce bine era pe forestier, chiar dacă mai lungeam cu 2 km. Mă enervez că văd ce încet merg, şi Adelin se trezeşte iar să mă întrebe cum sunt. Îi răspund cu obişnuitul meu “Bine”. Simte el că ceva e în neregulă şi insistă să-i spun ce am. Îi spun să meargă acolo şi să mă lase în pace. El nu ştia că atunci când nu-mi e bine, nu vreau să vorbesc. Şi insistă iar să-i spun ce am. M-a forţat să mă opresc şi să-i răspund la întrebare. Asta a fost cel mai rău. Dacă nu vreau să vorbesc, nu spun nimic! Lasă-mă să sufăr, că îmi trece, nu-mi e mai uşor dacă vorbesc. Dar el nu ştia asta. Noroc cu Alex care i-a spus să mă lase în pace, şi am putut continua în amărăciunea mea în spatele lui Tavi şi Adelin. Alex rămâne lângă mine, tăcut, şi îmi arată o stea căzătoare. Ce frumos a fost! 2 frontale în faţă pe o potecă printre copaci, cerul plin de luminiţe şi o stea căzătoare!…

Ajungem şi la punctul 14, unde ne aşteaptă Silviu Bălan, Bianca şi încă o echipă: *Piatra Craiului*. Ne spun că Munţii Ţarcu abia au plecat, aşa că nouă ne creşte moralul. Totuşi noi ne punem problema că s-ar putea să nu ne încadrăm în timpul limită. Era sâmbătă, aproape ora 23, mai aveam o treime de traseu (ca număr de kilometri) şi trebuia să ajungem la finish până la ora 11. Îi cer părerea lui Bălan şi el spune că ne putem încadra să terminăm la timp. Stăm la foc, mâncăm, ne echipăm pentru proba de bike şi plecăm. *Piatra Craiului* au mers foarte bine, suntem surprinşi.

Băieţii mei se simt bine, nu mai au dureri de genunchi şi începem urcarea pe forestier. Ajungem mai în vârf de deal şi curând dăm de oameni. Unii pe biciclete, unii pe lângă biciclete, erau despărţiţi în 2 grupuri. Nu mă uit cine sunt, oricum nu îi ţin minte care din ce echipe sunt. M-a surprins, însă, că terenul era uşor în coborâre şi o parte erau pe lângă biciclete.

Îi dau tare la vale, e aşa de bine! Ce coborâre faină după atâtea ore de chin! Alex îmi zbiară să nu mai merg aşa tare, dar de ce? Văd bine drumul, controlez bicicleta, de ce să mă înfrânez?

Dar Tav rămâne în urmă şi ne mai oprim să îl aşteptăm. Până la urmă eu decid că prefer să merg mai încet decât să mă tot opresc, dar Adelin şi Alex nu ştiau asta. Ei ştiind că îmi plac coborârile, credeau că nu vreau să mă opresc şi încep să ţipe după mine.

Rămânem în ritm cu Tavi. Deja coboram de ceva timp, era tare plăcut, dar parcă nu se termina. Îmi părea un teren mai albicios, prafuit, iar ceea ce era tare ciudat era că nu părea deloc coborâre. Din contră, mie îmi părea înclinat invers, ca de urcare. Credeam că am eu probleme, când Tavi exprimă exact aceleaşi gânduri! Că el vede terenul în urcare şi totuşi coborâm! :))

### *O grămadă de ochi sclipind din întuneric. Mulţi, mulţi, zeci de ochi!*

Începe să fie mai plat apoi, iar noi începem să pedalăm până când… văd o grămadă de ochi sclipind din întuneric, în faţa noastră, pe o parte şi pe cealaltă a drumului. Mulţi, mulţi, zeci de ochi! Ne apropiem în viteză şi vedem… vaci.

Ajungem în dreptul lor şi încep să se audă câini lătrând. O grămadă de “glasuri” de câine. Pedalăm rapid şi se iau după noi. Ne grupăm în linie, că drumul e lat. Tavi, Alex, eu şi Adelin. Câinii continuă să se ţină după noi. Mă uit la cel de la picioarele lui Adelin şi îi văd colţii dezveliţi şi ascuţiţi. Par să nu se lase deloc. Atunci Adelin bagă deodată viteză şi mai mare şi ne lasă în urmă. Mă simt oarecum abandonată că m-a lăsat în margine, lângă câinele dornic să muşte ceva. Încerc să pedalez şi eu mai repede, la fel şi Alex şi Tavi, iar câinii nu mai au puterea să se ţină după noi. Am scăpat.

Curând ajungem la CP15, unde ne întâmpină Florin Căpriţă lângă un foc de tabără. Nu stăm mult, continuăm pe asfalt prin sat. Trecem de Comăna de Sus, ajungem în Comăna de Jos şi facem dreapta pe lângă o cârciumă. Dar nu mergem mult şi ne prindem că am greşit făcând dreapta, aşa că ne întoarcem şi continuăm în direcţia bună. Menţinem o viteză bună, băieţii mă lasă pe mine să fiu prima ca să dau ritmul, urmată de Alex, Adelin şi Tavi. Trecem prin Veneţia de Jos unde, pe marginea drumului văd… 4 biciclişti care stau! Mă uit la ei şi frânez uşor, Alex trage dreapta ca să evite să intre în mine şi frânează şi el, iar Adelin, fiind şi el cu ochii la biciclişti şi nevăzând că noi am frânat, intră direct în Alex! Cad de pe biciclete amandoi şi se enervează, încep să se certe care e de vină dintre ei. Opinia mea era că cel care îl loveşte în spate pe celalalt a greşit, adică Adelin, e exact ca în codul rutier, însă am considerat că nu e momentul să dezbatem asta şi le spun că eu am greşit când am frânat. Ei încetează să se mai certe, iar Tavi ne spune clar că Adelin a greşit că el a intrat în Alex. Zâmbesc în sinea mea când îl aud vorbind aşa calm, clar, exprimând exact ce gândesc şi eu. Nimeni nu mai discută subiectul şi continuăm să pedalăm. Ajungem în localitatea Părău şi decidem să continuăm pe asfalt în loc să intrăm în Grid ca să mergem pe un forestier. Era mult mai uşor pe şosea şi aveam şanse minime de a ne rătăci.

Trecem şi de Şercaia şi Adelin vrea să lege bicicletele ca să mă tragă cu coarda. Eu cred că nu are rost, îmi pare că nu eu sunt cea care merge cel mai încet dintre noi, însă, în acelaşi timp, ştiu că băieţii s-ar simţi aiurea ca eu să pedalez şi unul din ei să fie traşi de Adelin. Adelin avea prea multă energie faţă de noi. Şi din cauza asta îi era mai greu, trebuia să se abţină în a mearge în ritmul care voia el.

Reflectez puţin şi îmi dau seama că ar fi bine să-l temperăm puţin pe Adelin, iar dacă băieţilor le-ar face rău la moral să fie traşi, atunci cel mai bine e să îl obosesc eu.

Le spunem lui Alex şi Tavi să meargă înainte că îi ajungem noi, iar eu cu Adelin ne oprim să facem nodul. Adelin încearcă repede să lege bicicletele. Trec 3 minute, 4, 5… încep să nu mai am stare să aştept să facă nodul ăla. 6 minute… încerc să fiu calmă, îmi dau seama că nu o să reuşească prea curând să le lege şi îi spun  în cele din urmă că nu cred că din cauza mea am ajunge sus la releu (la CP 15) mai târziu cu atâtea minute câte pierdem acum.

Realizează şi el că pierdem timp şi plecăm mai departe fără să ne legăm. La sensul giratoriu dinainte de Perşani îi vedem pe băieţi opriţi, îşi cumpăraseră suc de acolo de la bar. Continuăm împreună şi ajungem la curba din DN de la care pare să se facă o urcare în stânga, aşa cum ne arăta pe hartă. Ieşim deci de pe asfalt şi începem să urcăm. Încă e noapte. În descriere scrie că din DN urcăm 3 km către nord, către releu, până în punctul de altitudine maximă unde găsim CP15.

Vedem releul, urcăm către el, nu vedem nici un voluntar acolo şi mergem mai departe. Ajungem într-un punct din care se începe o coborâre, ceea ce nu era chiar ok pentru că pe hartă scria că se ajunge în cel mai înalt punct. Adelin îl sună pe Bălan, timp în care noi ne uitam în jur după ceva semne. Bălan spune că punctul e aproape de releu, iar Tavi face semne cu frontala în direcţia releului. Şi… o luminiţă portocalie se aprinde de la releu. Se stinge şi se aprinde, după cum face şi Tavi cu frontala! Super! Se pare că i-am găsit! Mergem înapoi către releu!

Ajunşi aproape, începem să căutăm. Mai ţipăm să ne audă voluntarii, iar luminiţa portocalie se aprinde iar! Înaintăm către ea, ajungem tot mai aproape şi… ne dăm seama că este doar o luminiţă fixată pe un stâlp ce se aprinde din când în când :disappointed: . Adelin e nervos şi vrea să îl sune iar pe Bălan. Îl rog să mă lase pe mine să vorbesc şi îi spun acestuia la telefon unde suntem şi pe unde am fost mai devreme. Mi-a zis să mergem în continuare pe drumul respectiv, că trebuie să fie în drum, puţin mai departe, să păstrăm direcţia de nord. Şi mi-a mai spus că nu suntem singurii care caută punctul.

Ah! Deci se pare că mai e cineva pe aici! Continuăm pe drum şi într-un final ajungem la voluntari. Ne pun repede ştampila, Adelin îşi scoate ceva de mâncare şi pare că vrea să stea la poveşti cu voluntarii, dar de data asta nu îl las eu. Dacă mai caută cineva punctul de control, nu vreau să ne prindă acolo, trebuie să fim cât mai departe, trebuie să creadă că nu ne pot ajunge. Aşa că îi spun bietului băiat să-şi bage sandvişul înapoi că mănâncă mai târziu.

### *De ce nu vine noaptea odată?*

Mă ascultă şi se conformează imediat, ne suim pe bicle şi îi dăm înainte. Am viteză destul de mare pe coborârea aceea, şi sunt ceva şanţuri care te mai fură. Fiind aşa grăbită, pe întuneric, bicicleta îmi scapă de sub control şi pic într-un şanţ. Dar nu e nimic grav, nu am nici o julitură, doar m-am prăfuit un pic. Adelin şi Alex mă ceartă că îmi place viteza şi mergem mai departe ceva mai încet. Ajungem în DN şi de acolo îi dăm tare la vale. Băieţii se mişcă mult mai bine, se vedea că şi ei vor acum să ne păstrăm poziţia 3 în clasament, au altă atitudine, alt spor acum. Vedem curând o altă echipă ce urcă pe DN, spartă în două şi aflaţi destul de departe unii de ceilalţi. Continuăm în viteză pe DN. Tav e în faţa mea, pedalând energic şi mă focusez pe el. E răcoare, iar cerul e de un albastru uşor deschis în fundal. Îmi vine deodată o întrebare în minte: *Ce se întâmplă oare, de ce nu vine noaptea odată?* În câteva secunde realizez că… noaptea tocmai trecuse, era duminică dimineaţa, iar soarele răsărea. Nu voi uita niciodată imaginea aia.

Ajungem imediat la sensul giratoriu la care trebuie să facem stânga către Şinca Veche, acolo unde se opriseră înainte Tavi şi Alex să ne aştepte când Adelin a vrut să pună coarda. Adelin cere să ne oprim să mâncăm, că am trecut de echipa ce se ducea la CP15. Facem deci o pauză şi continuăm apoi către Şinca. Undeva prin Şinca Nouă Adelin vrea iar să mă lege, iar Alex ne ajută cu nodul. E drum plat şi pe mine mă ia somnul din cauză că nu mai pedalez aşa tare.  Aţipesc câte o secundă, somnul tot vrea să mă fure. Ajungem în Poiana Mărului şi tot drumul e umbrit. Mi se face şi frig, vreau să pedalez că altfel îngheţ. Mă dezleg de Adelin şi tremur în timp ce pedalez. Mă gândesc că abia aştept serpentinele ca să urc, să mă încălzesc.

### *Se vede o echipă în spate!*

Ajungem în Zărneşti şi continuăm spre Plaiul Foii. Până la finish ştim că mai avem proba de orientare, însă trecem pe lângă CP16 fără să ne oprim, noroc că ne-a strigat Cornel Spiridon, care ne-a observat. Ne împărţim în 2 echipe şi pornim în detectarea zonelor marcate pe hartă. Ne mişcăm destul de încet, stăm la poveşti cu Cornel, ştim că imediat se termină aventura şi că nu mai trebuie să ne grăbim, ne încadrăm în timpul limită.

Într-un final primim şi noi viza şi ne suim pe biciclete pentru încă 7 km până la finish, pe forestier. Mergem lejer, iar Tavi îşi exprimă gândurile, spunând că uite că am reuşit să ieşim pe un nesperat loc 3. Zâmbesc, mă bucur că am reuşit, mă gândesc că băieţii ăştia au fost minunaţi şi că în ciuda faptului că ne-am tot rătăcit, am reuşit totuşi să ne menţinem un ritm bun. Imediat, însă, gândurile mele sunt întrerupte de glasul lui Adelin: *Se vede o echipă în spate! Au ajuns la orientare! Hai să mergem mai repede!*

No way! Nici nu-mi mai întorc capul să îi văd, ci încep să accelerez. Toţi accelerăm. Fac nişte socoteli în minte pentru *worst case scenario* şi mă gândesc că noi dacă mai avem 7 km şi nu ne grăbim, s-ar putea să îi facem în 30 min. Îmi pare rău că ne-am lălăit aşa mult la orientare şi mă gândesc că dacă ei aleargă bine, ar exista şanse să termine orientarea în 10 minute. Şi că dacă se grăbesc, pot recupera cele 10 minute şi să ne ajungă. Aşa că trebuie să-i dăm tare, să nu ne ajungă! Cresc viteza. Nu se poate să ne lăsăm, nu o să pierdem acum locul 3! Pedalez şi mai tare! Adelin îmi spune că am cadenţa prea mare, schimb viteza. Trec minutele şi Alex îşi întoarce capul către mine şi îmi spune că ar fi super să putem păstra ritmul ăsta până la finish. Mai trece ceva timp şi începe să fie greu să păstrez aceeaşi viteză. Îl întreb pe Tavi dacă mai avem numai vreun kilometru şi el îmi spune că nu mai e mult. Observ că a evită să-mi confirme că mai e doar unul :blush: .

E greu, îmi ard cvadricepşii, dar păstrez ritmul. Îmi aduc aminte că Alex a zis că ar fi super să mergem aşa până la finish şi refuz să schimb viteza într-una mai mică. Putem să ducem ritmul ăsta! Măcar să fac asta pentru băieţi, au fost grozavi, s-au chinuit şi au învins toate durerile, merită podiumul. Adelin nu a mai fost niciodată pe podium, şi acum a avut cea mai bună condiţie fizică dintre noi toţi, nu pot să îl dezamăgesc. Fără Tavi nu ne-am fi descurcat cu orientarea, şi el merită podium! Alex a reuşit să treacă peste toate durerile alea crunte şi nu ne-a cerut să abandonăm, a luptat şi trebuie să nu fim întrecuţi acum!

Reuşesc să mai ţin ritmul un timp, apoi mintea mea începe să caute soluţii pentru a-mi fi mai uşor. Le spun băieţilor să mă ajute, să vină pe de o parte şi de cealaltă a mea şi să mă împingă cu palma pe spate. Dar nu vine nimeni. Le mai spun o dată, dar ei parcă tot nu înţeleg ce vreau. De ce nu înţeleg??? Nu mai am puterea să le mai spun încă o dată. E atât de greu, dar nu schimb viteza! Nu mă mai pot stăpâni şi încep să plâng. Pot, pot, pot… Adelin îmi strigă să merg mai încet. De ce să vrea să merg mai încet? Vor veni ceilalţi, trebuie să ţinem ritmul până la final! Nu vom merge mai încet din cauza mea! Dar nu am puterea să îi spun toate astea, ci pedalez şi plâng şi mai tare. Alex mă ajută din nou prin câteva vorbe, spunându-i lui Adelin să mă lase în pace. Şi Adelin încetează să-mi vorbească. Ce bine că nu a insistat, uşor, uşor îmi revin, mă liniştesc şi îmi şterg lacrimile. Curând văd şi finish-ul. Am ajuns! Ne aliniem şi trecem împreună, în aplauzele prietenilor care ne aşteaptă :D.

**Bravo, echipa!**

{% include gallery id="gallery24" %}

Am terminat concursul în 49h 11′, încadrându-ne în cele 51 de ore timp limită (50 ore + 1 oră timp mort).

Locul al II-lea a fost obţinut de **Valea Rea**: Sorin Ungureanu, Horaţiu-Alin Câmpian, Ana Cătălina Papurcu şi Doru Stăiculescu (45h 11′), iar locul I de **Vulcanii Noroioşi**: Andrei Ţale, Florea Daniel Alexandru, Roşioru Daniel şi Silvia Nicoleta Dinu (41h 01′).

Echipa **Piatra Craiului** a ajuns la 41 de minute după noi (49h 52′), ocupând locul 4. Ei sunt: Tudor Paul, Popa Georgiana, Musat Daniel şi Ursu Gabriel.

Echipa **Munţii Ţarcu** au reuşit să termine concursul, însă nu s-au încadrat în timpul limită: Mircea Baba, Silvia Murgescu, Alin Ciprian şi Ciula Bogdan Horje (52h 41′).

Din 11 echipe înscrise doar 5 am terminat cursa, 4 dintre noi în timpul limită impus.

{% include gallery id="gallery25" %}

A fost cel mai interesant concurs la care am participat până acum. Având o diversitate de probe este altceva faţă de un ultra, de exemplu. Iar pentru mine schimbarea de context ajută psihic într-un concurs. E ok că echipele au 4 membri, aşa ne completăm şi ne sprijinim reciproc mai bine.

Ajungi să te cunoşti mai bine pe tine şi pe cei de lângă tine, ai parte de experienţe… de neuitat!

P.S.: Organizatorii ne-au oferit şi un premiu special pentru că am fost singura echipă ce nu a folosit GPS-ul – Tav are toate meritele pentru diploma respectivă.

Propark Adventure site: <http://propark-adventure.ro/>

Track echipe: <http://labs.strava.com/flyby/viewer/#321086474,FgkeE8YJHhOA8iETqwwiE1ZkLBMhGzoT085BExQSRxM=>
